
# 1. Com va sorgir històricament la filosofia?

L'origen històric de la filosofia va tenir lloc a les costes jòniques, a les ciutats hel·lèniques d'Àsia Menor (l'actual Turquia), entre els darrers anys del segle VII a.C. i els primers del segle VI a.C. Després, al segle V a.C., la filosofia ja es practicava a Grècia i, més en concret, a Atenes.

Les ciutats jòniques eren molt riques i pròsperes a causa de llur xarxa d'intercanvis comercials a la Mediterrània i dels seus contactes amb altres cultures, sobretot l'egípcia i la persa.

A Milet, la més important, va aparèixer per primera vegada la filosofia. Un grup de filòsofs van intentar donar resposta a la pregunta: què és la naturalesa _(phýsis)?_

És significatiu que el primer dels anomenats «Set Savis», Tales, fos també el primer filòsof. No obstant això, el context en què va poder nàixer i florir la filosofia grega va ser preparat per la poesia, el mite _(mûthos),_ la religió i la vida social. Aquestes instàncies van proporcionar les nocions que els filòsofs van emprar després per interpretar el món.

En aquesta unitat estudiaràs:

  1. El començament de la filosofia a Grècia.
  2. La pregunta per l'ésser de la naturalesa.
  3. Els sofistes i Sòcrates.
  4. ELs grans filòsofs de la Grècia Antiga: Plató i Aristòtil




## Reflexionem

### La filosofia, filla de l'enginy i de la pobresa

*El pensament de Plató va ser el primer intent de pensar la realitat de manera sistemàtica i completa. Per a ell, la filosofia és l'exercici mitjançant el qual l'ànima s'eleva al món de les idees. En percebre els objectes pels sentits corporals, es desperta a l'ànima l'amor a les essències ideals, que constitueixen el saber més elevat. D'aquesta manera coneix què és el bé, la bellesa, la veritat, la justícia, i pot distingir llur essència de les meres opinions subjectives dels qui no són savis. Aquest impuls cap al saber és l'_eros_ filosòfic, sota la motivació del qual l'ésser humà ennobleix la seua existència i troba la veritable felicitat _(eudaimonía),_ i així, també deixa d'estar guiat per les passions i per les sensacions per seguir en canvi la llum de la seua part racional.*

> «Quan va nàixer Afrodita [dea de la bellesa] els déus van celebrar un banquet. Entre ells hi havia Poros [l'enginy], fill de Metis [la prudència]. Quan van acabar de menjar, es va presentar a pidolar, com era habitual en celebrar-se un festí, Penia [la pobresa] i es va quedar a la porta. Mentrestant, Poros s'havia quedat adormit al jardí del palau de Zeus. Penia, moguda per la necessitat, va idear engendrar un fill de Poros i va concebre Eros [l'amor]. Per això, l'amor té una naturalesa mixta: com a fill de la pobresa sempre és indigent i necessitat, però com a fill de l'enginy és valent, intel·ligent i hàbil. I per haver estat concebut en nàixer Afrodita és servidor de la bellesa.
>
> Com que la saviesa és una de les coses més belles i l'amor és desig de la bellesa, Eros [l'amor] és també filòsof. Per això, l'amor a la saviesa [la filosofia] es troba a mig camí entre la saviesa i la ignorància. I aquesta és la naturalesa de qui filosofa: la de ser intermedi, ja que està entre els déus, que posseeixen la saviesa, i les bèsties ignorants».

Plató, _Banquet,_ 203b-204c. (Adaptació)

### Dialoguem

  1. Què vol dir que el filòsof es troba, segons Plató, a mig camí entre els déus i les bèsties ignorants?
  2. Quina llum aporta sobre la naturalesa de l'amor el fet de tenir una naturalesa mixta?
  3. Què ens vol dir aquest relat mític sobre el caràcter sempre inacabat de la reflexió filosòfica?
  4. Per què no té acabament el preguntar filosòfic?
