# 5. Els grans filòsofs clàssics: Plató i Aristòtil

## 5.1  Plató

El naixement, la configuració i el desenvolupament del pensament platònic constitueix un dels esdeveniments més significatius i determinants de la història sencera del pensament europeu, però també un dels problemes més complicats i difícils de resoldre. El seu nucli principal és la **teoria metafísica de les idees.**

Seguint l'exemple i els ensenyaments del seu mestre Sòcrates, Plató també es va enfrontar a l'escepticisme dels sofistes i va afirmar que sí que és possible el coneixement de la veritat per damunt de les diverses opinions particulars subjectives. Per això cal anar més enllà de les dades que ens ofereixen els sentits, atès que allò que percebem són només les aparences de les coses.

Però més enllà de les aparences es troba el món de les essències o idees, al qual pertany també la nostra ànima i on regna la **idea de bé,** causa de les altres idees i de totes les coses.

L'ésser humà té a l'interior la possibilitat de copsar allò que les coses són, més enllà de les aparences que mostren els sentits, ja que l'ànima, per la seua convivència amb les idees, és capaç de recordar-les remuntant-s'hi a partir de les dades que obté del món sensible. Conèixer és, per tant, recordar allò que ja se sap. A aquest procés d'ascensió que condueix el savi del món sensible a l'intel·ligible, i al mateix saber que tracta de les idees, Plató l'anomena dialèctica.

<!-- \vspace*{-2\baselineskip} -->
<!-- \nopagebreak -->
<!-- ![Plató](plato.jpg "Plató") -->
<!--\begin{figure}[H]
\centering
\includegraphics[height=.45\textwidth]{img/plato.jpg}
\caption{Plató d'Atenes}
\end{figure}-->

Per articular aquesta convicció, Plató va dissenyar una metafísica que distingeix entre món intel·ligible (lloc de les idees, on el coneixement és _epistéme)_ i món sensible (lloc de les aparences, on el coneixement és _dóxa),_ va elaborar una teoria del coneixement que diferencia entre diversos graus i maneres de conèixer i va formular una concepció de l'ésser humà com a compost d'ànima i cos. Després va fer servir aquestes teories per desenvolupar una doctrina ètica basada en la justícia i una concepció política que proposa una forma ideal d'organització de la societat en què governen els savis.

De Sòcrates accepta Plató el descobriment dels conceptes universals (que a la seua filosofia es converteixen en realitats metafísiques o idees del món intel·ligible) i la dialèctica com a mètode per assolir el coneixement veritable d'aquestes idees.

<br/>
<iframe width="100%" height="500" src="https://www.youtube.com/embed/V4Ig4GdKNy0" title="Filosofia de PLATÓ (Català)" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>
<br/>

<!--\begin{figure}[H]
\centering
\subfloat[Plató d'Atenes]{\includegraphics[height=0.4\textwidth]{img/plato.jpg}}
\qquad
\subfloat[Aristòtil d'Estagira]{\includegraphics[height=0.4\textwidth]{img/aristotil.jpg}}
\end{figure}-->
<figure align="center">
<!-- <p float="left"> -->
  <img alt="Plató d'Atenes" src="../img/plato.jpg" width="45%" />
   &nbsp;
  <img alt="Aristòtil d'Estagira" src="../img/aristotil.jpg" width="45%" />
<!-- </p> -->
<figcaption align="center" style="font-style:italic;">Plató d'Atenes i Aristòtil d'Estagira</figcaption>
<br/>
</figure>

## 5.2  Aristòtil

Deixeble de Plató, Aristòtil és un dels filòsofs més importants de tots els temps. Entre les aportacions més significatives que va fer hi ha l'organització i l'articulació de les ciències, a les quals fa precedir la lògica, de la qual Aristòtil és el primer expositor sistemàtic, com a instrument al servei del coneixement científic.

<!-- ![Aristòtil](aristotil.jpg "Aristòtil") -->
<!--\begin{figure}[H]
\centering
\includegraphics[height=.45\textwidth]{img/aristotil.jpg}
\caption{Aristòtil d'Estagira}
\end{figure}-->

Concep la metafísica com a teoria de la substància i fonament de les altres ciències, i ofereix una explicació de l'univers amb la qual pretén resoldre el problema plantejat pels filòsofs grecs que van precedir-lo: com és possible pensar un ésser unitari i permanent sota la multiplicitat canviant de les aparences?

Per Aristòtil, el veritable ésser és l'essència _(eîdos),_ i es troba en les coses; és a dir, no admet que l'ésser de les coses constituïsca un món a part, a sota o més enllà de les aparences. Per a Aristòtil, la realitat dels éssers, copsada pel concepte, és llur essència, comuna al conjunt dels individus que comprèn. D'aquesta manera, els fenòmens empírics són la realització mateixa d'aquesta essència.

Per a explicar el canvi i l'esdevenir al món, Aristòtil exposa la doble relació entre matèria-forma i entre potència-acte. L'esdevenir o el tenir lloc al món és, doncs, el procés en què l'essència, de la mera possibilitat o potència, es transforma en una cosa real (acte) gràcies a la forma.

Només hi ha essències en la sèrie de llurs manifestacions, ja que fora d'aquestes no és possible llur realització. Així, allò general no és real sinó en l'àmbit d'allò individual, i allò individual només és perquè és on es realitza allò general.

Les coses individuals, és a dir, les substàncies, són, doncs, compostes de matèria i forma, i són sotmeses al canvi impulsat per les causes que hi actuen. La causa última del moviment, la forma pura o acte suprem, per a Aristòtil, és Déu, el «motor immòbil» que posa en marxa el món.

A les obres d'ètica, desenvolupa la seua concepció del bé i distingeix entre virtuts morals i intel·lectuals. Tota virtut és un just mig entre l'excés i la privació, que són vicis tots dos. Les virtuts són hàbits, és a dir, s'adquireixen pel costum d'obrar d'una manera determinada, i els éssers humans les cultiven per tal d'assolir la felicitat, que consisteix en el coneixement.

<br/>
<iframe width="100%" height="500" src="https://www.youtube.com/embed/dxurXZPXUPo" title="Filosofia d&#39;ARISTÒTIL (Català)" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>
<br/>

### Comprèn, pensa, investiga

  1. Explica les característiques principals de la teoria de las idees de Plató.
  2. Comparar. En què consisteix la filosofia per a Plató i per a Aristòtil i en què es diferencien?
  3. Quin és l'objecte del pensament ètic d'Aristòtil?

